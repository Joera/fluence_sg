<!DOCTYPE html>
<html lang="en">
<head>
  <meta charset="UTF-8" />
  <title>Nieuwsbrief februari 2016</title>
  <meta name="viewport" content="width=device-width,initial-scale=1" />
  <meta name="description" content="" />
  <link rel="icon" href="favicon.png">
  <link rel="stylesheet" href="https://x.yz/styles.css">
</head>
<body>
 
  <article>

       <h1>Nieuwsbrief februari 2016</h1>
      <div>
          <p>lieve belangstellenden in de l’Ouverture,</p>
<p>Het nieuwe jaar is al bijna een maand aanwezig in ons leven.</p>
<p>Ik heb een nieuwe agenda gekocht en alle eerste weekenden van de maand een gele stip gegeven.</p>
<p>Wat kunnen verwachten in de l’Ouverture? Voorlopig duiken we nog in mijn verleden en zal er werk te zien zijn uit de voorafgaand aan nu. Tijdens de vorige l’Ouverture zijn we blijven steken in het jaar 1988, toen ik voor het eerst kennis maakte met het Sjamanisme.  De jaren die volgden, verdiepte ik mij in deze levenswijze met haar verrijkende inzichten. Ik las de boeken van Lynn Andrews, waarin ze haar belevenissen met een wonderlijke groep vrouwelijke sjamanen beschreef. Al schilderend spiegelde ik mij aan haar ervaringen en leerde er van. Het hielp me bij het aarden in dit leven. Ook kwamen er herinneringen boven aan vorige levens als Sjamaan of levens in stamverband bij de Indianen. Dit alles verrijkte mijn kijk op mijzelf en op de werkelijkheid waarin ik nu leef. Het gaf me een nieuw gevoel van heelheid mee, waarmee ik mijn weg vervolgde in het avontuur van mens zijn.</p>
<p>Verscheidene series die ontstonden na het lezen van de boeken van Lynn Andrews waren die jaren te zien bij Gooyer Fine Art, zowel in Amsterdam als later in Doesburg. De dichter Simon Vinkenoog heeft in die jaren een expositie van zo’n serie geopend.</p>
<p>Mijn bezoekjes aan het prachtige eiland Kreta inspireerde mij tot meer vrijheid bij het schilderen. In de komende l’Ouverture op 6 &#8211; 7 februari projecteer ik enkele dia’s groot op de muur, zodat we als het ware daar boven op mijn atelier aan de voet van duizend jarige olijfbomen kunnen zitten, en aan die prachtige blauwe zee. Als we daarna naar mijn schilderijen kijken, hoop ik dat jullie de sfeer van Kreta ook daarin kunnen proeven.</p>
<p>Vannacht scheen de volle maan mijn slaapkamertje binnen en overgoot mij met haar oeroude majesteitelijk licht. ik besefte dankbaar en met grote eerbied dat zij ons mensen en dieren al miljoenen jaren bijlicht in de nachtelijke uren.</p>
<p>Ik wens iedereen deze komende maand een mooie tijd, waarin de lente misschien soms al voelbaar kan zijn en we de vogels horen, die er over zingen. De tijden veranderen. De Aquarius energie stuwt ons op in de richting van een nieuwe wereld. Laten we met enthousiasme dit nieuwe jaar omarmen en al haar mogelijkheden van groei herkennen en oppakken.</p>

      </div>
  </article>
</body>
</html>