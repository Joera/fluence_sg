<!DOCTYPE html>
<html lang="en">
<head>
  <meta charset="UTF-8" />
  <title>Maart 2016</title>
  <meta name="viewport" content="width=device-width,initial-scale=1" />
  <meta name="description" content="" />
  <link rel="icon" href="favicon.png">
  <link rel="stylesheet" href="../assets/styles.css">
  <link rel="stylesheet" type="text/css" href="https://cloud.typography.com/7060374/6317832/css/fonts.css" />
</head>
<body>
 
 <main>
   <section id="home_gallery" class="large-container">

   </section>
  <section class="small-container">
  <article>
        <img class="thumb" src="" />
       <h1>change Maart 2016</h1>
       <span class="date">March 2016</span>
      <div>
          <p>Lieve mensen</p>
<p>De wind waait guur om het huis. Af en toe schijnt bij vlagen de zon en in de nacht straalt de maan haar majesteitelijke energie over de aarde.</p>
<p>5 &#8211; 6 maart tijdens het l’Ouverture weekend gaan we opnieuw terug naar het einde van de jaren 80 en die van begin jaren 90. Ik wil jullie enkele werken laten zien, die ik maakte naar aanleiding van het sterven van mijn ouders. Na hun heengaan kreeg ik eindelijk de vrijheid om mijn eigen schilderend leven verder in te gaan. Daar stond ik alleen op de wereld zonder ouders en met een pracht kind, dat mij ontroerde in zijn groei naar volwassenheid. Samen gingen we verder.</p>
<p>In die jaren werd ik uitgenodigd om o.a met Ger Lataster mee te doen aan een internationale expositie ter herdenking van het geboortejaar van Paul Cézanne in zijn woonplaats Aix de Provence. Ik bestudeerde zijn leven en maakte er een serie over.  Het werd een soort van stripverhaal vanaf dat Paul Cézanne nog een zaadje was in de buik van zijn moeder tot en met zijn hemelvaart. Ook bezocht ik zijn atelier en leerde veel van hem over mijn vak. De tentoonstelling werd echter vlak voor de herdenking afgeblazen en ik exposeerde mijn „stripverhaal”  bij Hendrik Gooijer in Amsterdam. Enkele van die werken heb ik daar nog uit over en zijn te zien op de komende l’Ouverture.</p>
<p>Ook bezocht ik verscheidene malen de prachtige landstreek de Drome in Frankrijk en maakte daar series over, waarvan ik jullie nog een paar werken kan laten zien. In die tijd maakte ik nog dia’s en tijdens de l’Ouverture kan ik jullie een kijkje geven in het gebied van de Drome, waar ik hoog op een berg alleen mijn tentje had staan en onder mij wat lager op de berg een natuurcamping was, waar ik water kon halen. Daar werd ik uitgenodigd mee te doen aan een adembenemende tocht door het binnenste van een berg. Ook mijn tochten door Parijs gaven mij aanleiding tot vele series schilderijen. Mocht je tijd en zin hebben, kom dan mee genieten van mijn schilderende ontdekkingsreis over wat het leven mij in die jaren aanbood en waar ik mij met al mijn verlangen in me aan overgaf.</p>
<p>De volgende l’Ouverture is op 2 &#8211; 3 april met o.a werk dat ik maakte naar aanleiding aan mijn bezoek aan Egypte in 1993.</p>
<p>Het land dat nu zo lijdt onder een verregaande onderdrukking van vrijheid, welke grote armoede teweeg brengt. Terwijl wij mensen de vrijheid juist zo nodig hebben om onze talenten en ons bewustzijn te ontplooien en te ontdekken wie we in wezen zijn. Ook om diep in onszelf de stem van een majesteitelijke goddelijke aanwezigheid te kunnen ervaren. Als we naar die stem, en zijn ingevingen luisteren kunnen we onszelf boven de angst uittillen en ons vertrouwen voeden en met elkaar bouwen aan een mooie toekomst voor iedereen op deze planeet.</p>

      </div>
  </article>
  </section> 
</main>
</body>
</html>