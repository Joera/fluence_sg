<!DOCTYPE html>
<html lang="en">
<head>
  <meta charset="UTF-8" />
  <title>December 2012</title>
  <meta name="viewport" content="width=device-width,initial-scale=1" />
  <meta name="description" content="" />
  <link rel="icon" href="favicon.png">
  <link rel="stylesheet" href="../assets/styles.css">
  <link rel="stylesheet" type="text/css" href="https://cloud.typography.com/7060374/6317832/css/fonts.css" />
</head>
<body>
 
 <main>
   <section id="home_gallery" class="large-container">

   </section>
  <section class="small-container">
  <article>
        <img class="thumb" src="" />
       <h1>change December 2012</h1>
       <span class="date">December 2012</span>
      <div>
          <p class="p1">Lieve mensen</p>
<p class="p1">Voor we straks wellicht gaan merken hoe de aarde, met ons er op, door het heelal haar weg gaat en wij met haar een nieuwe tijd ingaan, wil ik jullie laten weten dat er nog een l’Ouverture zal zijn met het thema “Leven in Schoonheid “. En wel op 1 en 2 December.</p>
<p class="p1">De laatste weken sprak ik vaak mijn schaamte en bijna ontreddering uit naar moeder aarde vanwege al de oorlogen, die overal verschrikkingen zaaien. Er zijn er bij waar we niet eens weet van hebben, omdat de journaals ons er niet over informeren. Zoveel bloed en stank en dodelijk spul moet zij incasseren omdat wij niet met elkaar om kunnen gaan.</p>
<p class="p1">Maar hoe makkelijk vergeet ik ook weer door de dag heen al dat dodelijke geweld dat velen te incasseren krijgen. Op het journaal zie ik rijen vluchtende mensen. Ik zie ze door een gat van een afrastering kruipen in de hoop aan die andere kant veilig te zijn en ik weet inmiddels dat ze die veiligheid vaak niet krijgen.</p>
<p class="p1">Jij en ik, wij kunnen vrij over straat lopen, hebben te eten en te drinken. Ik kan zelfs schilderen wat ik wil …zo vrij ben ik. En zo schilder ik deze maanden vrij uit over een schoonheid, die in ieder mens aanwezig is en die we o zo vaak negeren.<br />
5-6 januari wil ik daar een l’Ouverture aanwijden</p>
<p class="p1">Nu wat nieuwtjes:</p>
<p class="p1">In het nieuwe jaar wil ik ook een l’Ouverture plannen over hoe wij met onze geschillen omgaan naar aanleiding van het meeslepende boek van Sonja Ortmans, dat getiteld is: Recht uit het hart. Met haar zal ik de schilderijen uitzoeken, die ons daarbij kunnen inspireren en kunnen jullie kennis met haar maken.<br />
Ik kan me er nu al op verheugen.</p>
<p class="p1">In de maanden januari en februari gaan enkele schilderijen van mij naar de Nassaukerk in Amsterdam, waar ze mee opgenomen worden in een thema dat de titel heeft “De open deur “.</p>
<p class="p1">Het zijn de schilderijen: de beschermengel van Amsterdam, introspectie en Amsterdam liefdesstad en misschien ook wel het Vondelpark. De Nassaukerk is een protestantse gemeente in Oud West met een open levendige en warme belangstelling voor de buurt. Deze geloofsgemeenschap heeft een breed palet aan activiteiten. Zo organiseert zij o.a.  ook exposities in haar kerk. Er spreken schrijvers over hun boek en dragen dichters hun gedichten voor. Op zondagmiddag 10 februari tijdens de vespers  (1600 uur ) zal Caroline Ansink op haar dwarsfluit de schilderijen begeleiden. T.z.t. zal ik meer info geven.</p>
<p class="p1">Op mijn site is nu een nieuw rubriekje van start gegaan met reacties. Caroline Ansink heeft daar haar compositie op gezet, geïnspireerd op een schilderij van mij dat ze in haar studio heeft hangen. Ik raad jullie aan het eens te beluisteren. Mij brengt het naar een stille plek in mijzelf zelf. Het is heel kort maar ik kan er uren in vertoeven. Mocht je ook de behoefte voelen om op mijn site een reactie te geven over een schilderij dat je van mij in huis hebt of in bruikleen had, of misschien over een l’Ouverture, stuur me dat dan toe. Ik verwacht dat het een bijdrage kan zijn die tot meer begrip kan leiden voor mijn schilderijen bij mensen die mijn werk nog niet zo kennen.</p>
<p class="p1">Vol vertrouwen ga ik de maand december in, met in mijn hart het geloof dat we op weg zijn naar een mooie toekomst. Misschien wel een toekomst zonder Sinterklaas maar met meer inzicht in wat het is mens te zijn. Laten we vooral nu genieten van al de lekkernijen, die de Sint dit jaar voor ons heeft meegebracht. Toen ik nog een kind was, geloofde ik altijd dat hij uit de hemel kwam en daar na 6 december weer naar terug ging. Sindsdien is de hemel voor mij altijd open geweest en niet ver weg.</p>
<p class="p1">unamore</p>

      </div>
  </article>
  </section> 
</main>
</body>
</html>